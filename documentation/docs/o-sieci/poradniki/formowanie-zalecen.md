---
id: formowanie-zalecen
title: Formowanie zaleceń
sidebar_label: Wymiary dostępności i punkty dowodowe w MDD
sidebar_position: 6

opracowanie: Stefan Wajda
data_zgloszenia: 28 lipca 2025 r.
ostatnia_aktualizacja: 24 września 2025 r.
---


Aktualna propozycja definicji terminu „zalecenie” w projekcie Słownika brzmi:

wystąpienie o charakterze służbowym adresowane do organizacji, podstawowa forma dokumentu Sieci. Zalecenie opisuje zwięźle pożądany stan oraz wskazuje, co jest konieczne lub korzystne, aby organizacja skutecznie realizowała cel polityki zapewniania dostępności cyfrowej, którego dotyczy zalecenie. Zalecenie nie ma mocy wiążącej, jest wskazówką, sugestią, instrukcją, proponowanym podejściem do zarządzania konkretnym aspektem zapewniania dostępności cyfrowej.

Ta definicja mogła być w międzyczasie zmodyfikowana, rozszerzona, zawężona, uściślona. Nie jest to ostateczna wersja definicji.

Dzięki pierwszym zgłoszonym propozycjom (J. Zadrożny, S. Wajda, A. Czekalska) wypracowaliśmy projekt szablonu zalecenia.

# Struktura dokumentu

Podstawową strukturę dokumentu tworzą poniższe części:

- metryczka
- zalecenie
- rekomendacje
- uzasadnienie
- podstawa prawa
- źródła i opracowania
- historia wersji

## Roboczy tytuł (identyfikator dokumentu)

Roboczy tytuł służy do identyfikacji dokumentu w systemie dokumentów, nad którymi pracuje Sieć i w systemie plików. Elementami identyfikującymi są:

- numer porządkowy dokumentu w zestawie dokumentów zespołu, wyrażony trzema cyframi, pierwsze 9 numerów porządkowych poprzedzone jest dwoma zerami na początku, numery od 10 do 99 poprzedzane są jednym zerem,
- skrót nazwy wymiaru (pierwsze dwie litery pierwszego wyrazu w nazwie wymiaru),
- oznaczenie rodzaju dokumentu („zalecenie”, „opis rozwiązania”, „opis praktyki”),
- numer porządkowy dokumentu danego typu w zestawie dokumentów wyrażony dwoma cyframi, pierwsze 9 numerów poprzedzone jest zerem początkowym.

Roboczy tytuł dokumentu jest pierwszym elementem w strukturze dokumentu. Formatujemy go stylem Tytuł.

## Nazwa pliku

Roboczy tytuł służy do ustalenia nazwy pliku. elementy, z których w nazwie pliku składa się roboczy tytuł, poprzedza:

- nr porządkowy spotkania Sieci, na którym planowane jest pierwsze czytanie; numer wyrażany jest trzema cyframi (z zerami na początku w numerach poniżej 100)
- skrót nazwy Sieci.

Dopóty dokument znajduje się w systemie plików zespołu, można te elementy pominąć.

Wzór pełnej nazwy pliku:

„**000-sdc-wy-000-z-00-przedmiot-dokumentu**”

Przykłady nazw plików:

- przykłady nazw w plikach zespołu:
  - 000-sdc-ku-001-z-01-ustanowienie-polityki-dostepnosci-cyfrowej lub
  - 001-z-01-ustanowienie-polityki-dostepnosci-cyfrowej
- przykład nazwy po przeniesieniu pliku dokumentu do kanału wspólnego Sieci:
  - 007-sdc-ku-001-z-01-ustanowienie-polityki-dostepnosci-cyfrowej

## Tytuł dokumentu

Ostateczny tytuł dokumentu zostanie ustalony najpóźniej przed publikacją dokumentu. W projektach dokumentów redagujemy propozycję tytułu i formatujemy ją stylem Nagłówek 1. Pozwoli to zachować spójną strukturę nagłówków zarówno w przypadku, gdy zalecenia będą publikowane w zbiorze stron internetowych, jak i w jednej zwartej publikacji.

Propozycja tytułu, na ile to możliwe, powinna obejmować wszystkie poniżej wymienione informacje, pozwalające zidentyfikować dokument. Pełny tytuł dokumentu Sieci zawiera:

- określenie rodzaju dokumentu (zalecenie, rozwiązanie systemowe, dobra praktyka),
- nazwę instytucji, która opracowała/opublikowała dokument (_pomijamy, zostanie dodana przed publikacją_),
- nazwę wymiaru dostępności, którego dotyczy dokument,
- numer porządkowy dokumentu,
- temat, tzn. zwięzłe określenie przedmiotu dokumentu.

Tytuł wskazuje główny przedmiot dokumentu. Musi możliwie jak najbardziej przejrzyście przedstawiać treść dokumentu. Nie powinien być przeładowany drugorzędnymi informacjami, ale raczej zawierać kluczowe określenia opisujące temat dokumentu.

Tytuł dokumentu musi różnić się od tytułów innych już przyjętych dokumentów Sieci.

## Metryczka

W metryczce umieszczamy podstawowe dane dokumentu:

- **Wymiar**. Podajemy nazwę lub nazwy wymiarów, których dotyczy zalecenie
- **Przedmiot zalecenia**. Przedstawiamy zwięźle temat zalecenia. Ostatecznie posłuży do utworzenia tytułu. Forma gramatyczna: zawiadomienie (wypowiedzenie, które nie zawiera czasownika, formy zakończonej na -no, -to, ani formy nieosobowej typu „warto”, „można” i nie można go w jego obręb wprowadzić ani na podstawie kontekstu, ani sytuacji, np. Ustanowienie polityki dostępności cyfrowej)
- **Słowa kluczowe**. Lista wyrazów lub fraz, które opisują treść zalecenia, oddzielonych przecinkami, np. polityka, dostępność, dostępność cyfrowa
- **Opracowanie**. Podajemy imię i nazwisko twórców i ewentualnie współtwórców, opracowania np. Jan Kowalski, współpraca Anna Nowak
- **Wkład**. Podajemy imiona i nazwiska osób, które przyczyniły się do opracowania zalecenia swoimi uwagami, komentarzami, propozycjami poprawek
- **Data zgłoszenia**. Podajemy data opublikowania pierwszej wersji

## Treść i forma zalecenia

### Treść zalecenia

Zalecenia są adresowane do organizacji. Najogólniej, definiują środki, które według formułującego zalecenie, służą osiągnięciu pożądanego stanu rzeczy – naprawy istniejącego stanu stwierdzonego np. w wyniku kontroli albo projektowanego w związku z nowymi celami lub obowiązkami organizacji.

Dla celów Sieci proponujemy dokładniejszą definicję niż jej aktualne ujęcie w Słowniku:

Zalecenie proponuje wdrożenie w organizacji pewnego planu strategicznego – polityki, procedury, reguły (przepisu wewnętrznego) – który prowadzi do osiągnięcia i utrzymania przez organizację zdolności efektywnego wypełniania jej misji i celów strategicznych w zakresie zapewniania dostępności cyfrowej. Zalecenie nie ma mocy wiążącej – jest wskazówką, sugestią, instrukcją, proponowanym podejściem do zarządzania konkretnym aspektem zapewniania dostępności cyfrowej.

Zalecenia są formą wystąpienia służbowego. Zalecenia opracowane przez Sieć będą kierowane głównie do podmiotów publicznych, które mają prawny obowiązek zapewniania dostępności swoich rozwiązań cyfrowych. Ale mogą być także kierowane np. do ministra cyfryzacji. Generalnie, zalecenia są adresowane do organizacji i kadry zarządzającej.

Powyższa definicja precyzuje, co może być przedmiotem zalecenia (co może być zalecane), a mianowicie opracowanie i wdrożenie:

- **polityki**, czyli trwale obowiązującego (ciągłego) planu dostarczającego generalnych wytycznych dotyczących działania w określonej sferze,
- **procedury,** czyli trwale obowiązującego (ciągłego) planu), który określa, w jaki sposób mają być wykonywane powtarzające się zadania, wyszczególniającego te zadania, konieczne kroki i porządek, którego należy się trzymać,
- **reguły i przepisy,** czyli trwale obowiązujące (ciągłe) plany, które w sposób najbardziej konkretny określają konieczny, wymagany przebieg działania,
- **planu operacyjnego**, czyli planu jednorazowego, który może być powtarzany (po wprowadzeniu zmian dotyczących terminów, odpowiedzialnych osób, zakresu) określającego szczegółowo, jak osiągnąć krótkoterminowe cele organizacji poprzez rozpisanie konkretnych zadań, harmonogramów, przypisanie odpowiedzialności i alokację zasobów (ludzkich, technicznych).

### Forma zalecenia

Treść zalecenia poprzedzamy nagłówkiem 2: „Zalecenie”. Stosujemy nagłówek 2, bo w zbiorze zaleceń nagłówek 1 będzie stosowany do oznakowania tytułów poszczególnych zaleceń.

Treść zalecenia staramy się ująć w jednym zdaniu oznajmującym. Z treści zdania musi wynikać jednoznacznie, jakie konkretne działanie jest zalecane. Ponadto może wynikać, jakiemu szerszemu celowi to działanie ma służyć.

Treść zalecenia może być wyrażona więcej niż jednym zdaniem, gdy konieczne jest sprecyzowanie zakresu organizacji, których zalecenie dotyczy.

### Stosowanie prostego języka

Podczas spotkań Sieci kilkukrotnie formułowano dość oczywisty postulat stosowania w dokumentach Sieci prostego języka. Oczywisty, bo zalecenia, podobnie jak wszystkie akty prawne w Unii Europejskiej, a więc i w Polsce, muszą być:

- jasne, zrozumiałe i jednoznaczne,
- proste i zwięzłe, bez niepotrzebnych elementów,
- precyzyjne, niepozostawiające u odbiorcy wątpliwości (Wspólny przewodnik praktyczny Parlamentu Europejskiego, Rady i Komisji przeznaczony dla osób redagujących akty prawne Unii Europejskiej, Unia Europejska 2015, pkt 1.1, s. 10;).

Zasady prostego języka są zbieżne, ale nie są tożsame z tymi dyrektywami. Prosty język stosuje się najszerzej w tekstach przeznaczonych dla ogółu społeczeństwa. Zalecenia nie są dokumentami kierowanymi do ogółu społeczeństwa, ale do kadry zarządzającej podmiotów publicznych.

Pogodzenie wymogów prostoty i precyzji może być czasem trudne. Prosty język wśród podstawowych zasad zakłada dostosowanie wypowiedzi do potrzeb i kompetencji językowych odbiorcy:

Konstruuj więc tekst z myślą o odbiorcy, ze świadomością jego potrzeb i kompetencji językowych. Jeżeli piszesz wytyczne dla inspektorów budowlanych, język techniczny będzie jak najbardziej na miejscu. Prostota Twojego pisma będzie się wyrażać przede wszystkim w sposobie uporządkowania informacji (Komunikacja pisemna. Rekomendacje. Kancelaria Prezesa Rady Ministrów. Warszawa 2017, s. 10;).

Prostotę osiąga się często kosztem precyzji i odwrotnie. Wszędzie, gdzie to jest możliwe, staramy się stosować zasady prostego języka tak, aby nie utracić precyzji, nie zubażać przekazu, nie zniekształcać znaczenia. Ale tam, gdzie jest to konieczne, korzystamy z odpowiedniej, precyzyjnej terminologii oraz bardziej złożonej składni.

W niektórych sugestiach nakazem kierowania tekstu bezpośrednio do odbiorcy za pomocą form 2. osoby liczby pojedynczej w trybie rozkazującym („Zrób…”, „Rozważ”, „Zapewnij”) próbuje się zastąpić jedną z istotnych wskazówek prostego języka, by w miarę możliwości unikać form bezosobowych i starać się kierować tekst do jednej osoby, nawet jeśli dokument odnosi się do dużej grupy osób.

Zalecenia i rekomendacje nie odnoszą się ani do pojedynczych osób, ani do grup osób w organizacjach. Odnoszą się do organizacji, czasem mogą odnosić się do kierownika czy kierownictwa organizacji, rzadziej do określonych służb w organizacji. Używanie w tym kontekście form 2. osoby i trybu rozkazującego jest niewłaściwe, a nawet może być odbierane jako niestosowne.

Zgłoszono również zastrzeżenie do używania czasowników modalnych, szczególnie czasownika „powinien”, który może powodować, że tekst jest nieprecyzyjny, niejasny.

Aby uniknąć niejednoznaczności, a także zważywszy na to, że zalecenia nie mają mocy wiążącej, staramy się unikać zdań o charakterze nakazowym, dyrektywnym. Twórcy zaleceń mają do dyspozycji wiele czasowników, którymi można wyrazić treść zalecenia czy rekomendacji w przyjazny nienakazowy sposób, takich jak: „zalecamy…”, „radzimy…”, „polecamy…”, „proponujemy…”, „zachęcamy…”, „popieramy…”, „sugerujemy…” i innych.

Podobny efekt można uzyskać także innym zabiegiem stylistycznym, formułując treść zaleceń zdaniami oznajmującymi w czasie teraźniejszym, np. „Organizacje ustanawiają…”, „Organizacje regulują…”, „Organizacje wdrażają…”, „Kierownictwo organizacji wprowadza…”, „Kierownictwo organizacji określa…” i podobne.

Takie konstrukcje pozwalają także unikać stosowania form bezosobowych.

### Cechy dobrego zalecenia

Zalecenia określają pewne cele do określenia. Podobnie jak jakość i użyteczność celów, tak jakość i użyteczność zaleceń można ocenić, posługując się poniższymi kryteriami opartymi na takich metodach jak SMART czy SMARTER:

- **sprecyzowane** (konkretne, od ang. **S**pecific): każde zalecenie powinno dotyczyć tylko jednego konkretnego zagadnienia; może być uszczegółowione rekomendacjami konkretnych działań, ale powinny one być jasno określone,
- **mierzalne (od ang. M**easurable**): organizacja powinna być w stanie jednoznacznie ocenić, czy zalecenie zostało wdrożone i w jakim stopniu,**
- **wykonalne** (od ang. **A**chievable): stan określony w zaleceniu powinien być osiągalny,
- **zorientowane na wynik** (od ang. **_R_**esult oriented): sugerowane działanie powinno prowadzić do osiągnięcia konkretnego rezultatu lub stanu rzeczy; inne ujęcie: istotne (od ang. Relevant) – zalecenie powinno być ważne i zgodne z naszymi priorytetami
- **ograniczone czasowo** (od ang. **T**ime-based): zalecenie powinno mieć określony czas lub moment, w jakim ma być wykonane,
- **oceniane** (od ang. **E**valuate): postępy w realizacji zalecenia powinny być regularnie ocenianie i dostosowywane do zmieniających się okoliczności,
- **korygowane** (od ang. **R**eviewed): poddawane okresowym przeglądom i, jeśli konieczne, dostosowywane do nowych celów lub priorytetów,
- **dobrze uzasadnione** (od ang. **A**rgued): zalecenia powinny być uzasadnione przyczynami aktualnego stanu zapewniania dostępności i dowodami skuteczności sugerowanych działań.

## Rekomendacje

### Treść rekomendacji

Słowa „zalecenie” i „rekomendacja” w języku polskim to wyrazy bliskoznaczne. Ale:

- zalecenie jest pojęciem bardziej ogólnym, służącym do przekazania konkretnej informacji o tym, co należy zrobić,
- rekomendacja jest pojęciem bardziej szczegółowym, służącym do wskazania najlepszego lub proponowanego sposobu, zwrócenia uwagi na istotne aspekty działania lub walory polecanego sposobu czy polecanego (rekomendowanego) wykonawcy, pracownika, lekarza, itp.

Opierając się na tych konotacjach (skojarzenia, wyobrażenia i uczucia, jakie słowo wywołuje u użytkowników języka) przyjęliśmy, że rekomendacje w dokumentach Sieci będą częścią zaleceń, która opisuje szczegółowiej, j**ak optymalnie zrealizować zalecenie lub jego część**. W Słowniku pojęć zdefiniowaliśmy rekomendację następująco:

Sugestia, propozycja zastosowania określonego sposobu działania lub uwzględnienia albo rozważenia określonych aspektów działania, opisujące szczegółowiej, w jaki sposób optymalnie można dane zalecenie lub jego część zrealizować. Może wskazywać na polecane sprawdzone rozwiązanie, dobrą praktykę lub kilka dobrych praktyk jako sposoby skutecznego wdrożenia zalecenia.

Zgodnie z tą definicją, rekomendacje mogą wyrażać lub wskazywać:

- elementy lub działania istotne lub wymagane w zalecanym planie operacyjnym,
- sugestie dotyczące sposobów opracowania i wdrażania zalecanego planu,
- czynniki, które należy uwzględnić w trakcie opracowywania i realizacji planu,
- polecane rozwiązania lub dobre praktyki,
- sposoby monitoringu i ewaluacji,
- inne wskazówki, np. dotyczące publikacji planu.

### Forma rekomendacji

Rekomendacje poprzedzamy nagłówkiem 2 w brzmieniu „Rekomendacje”.

Wszystkie rekomendacje prezentujemy w formie wyliczenia – jednostopniowej lub wielostopniowej listy numerowanej.

Elementy listy, zależnie od ich charakteru, ujmujemy w formę zdania, równoważnika zdania lub zawiadomienia. Przed wyliczeniem używamy zdania wprowadzającego, aby wyjaśnić listę. W listach wielostopniowych rolę zdania wprowadzającego dla listy podrzędnej spełnia punkt nadrzędny.

## Uzasadnienie

Zalecenia muszą zawierać uzasadnienie. W uzasadnieniu przedstawiamy **kluczowe motywy** przemawiające za wydaniem zalecenia i wdrożeniem go w organizacji. Celem uzasadnienia jest wyjaśnienie, dlaczego zalecenie zostało zdefiniowane oraz przedstawienie znaczenia i korzyści, jakie dla skutecznego wdrażania dostępności cyfrowej ma wdrożenie zalecenia.

Na optymalny schemat motywu składają się:

- przedstawienie warunku lub problemu skutecznego zarządzania zapewnianiem dostępności cyfrowej,
- wniosek, iż z tego względu właściwe lub korzystne jest wdrożenie środków wskazanych w zaleceniu.

Każdy motyw powinien przedstawiać rzeczywisty powód lub istotny argument, który przemawia za wydaniem lub wdrożeniem zalecenia lub zawartych w nim rekomendacji.

Należy unikać uzasadnień będących w całości lub części odesłaniami do aktów prawnych lub konkretnych przepisów.

Nie trzeba uzasadniać osobno każdej rekomendacji zawartej w zaleceniu.

Każdy motyw ujmujemy w odrębnym akapicie.

## Podstawy prawne

W części „Podstawy prawne” wyliczamy akty prawne uwzględnione w opracowaniu zalecenia albo akty prawne, które powinni uwzględnić odbiorcy zalecenia.

Listę poprzedzamy nagłówkiem 2 w brzmieniu „Podstawy prawne”.

### Zdanie wprowadzające

Ponieważ zalecenia Sieci nie mają mocy wiążącej, „nie należy używać sformułowań wyrażających nakazowy lub zakazowy charakter ani struktur czy wyrażeń zbliżonych do tych stosowanych w aktach o charakterze wiążącym” (Wspólny przewodnik praktyczny Parlamentu Europejskiej, Rady i Komisji przeznaczony dla osób redagujących akty prawne Unii Europejskiej, Unia Europejska 2015, pkt. 2.3.3, s. 12.)

Proste przywołanie aktów prawnych, które uwzględniono przy opracowaniu zalecenia, może sugerować, że treść zalecenia jest wiążąca. Aby uniknąć takich interpretacji, listę uwzględnionych aktów prawnych poprzedzamy zdaniem: „W zaleceniu uwzględniono poniżej wymienione przepisy:”

### Lista aktów prawnych

Używamy listy punktowanej. W każdym punkcie podajemy jeden przepis aktu prawnego, który został uwzględniony podczas opracowywania. Najpierw przywołujemy przepis, następnie nazwę aktu prawnego ewentualnie z dopiskiem „z późn. zmianami”, a na końcu w nawiasie miejsce publikacji np. „Art. 5 ustawy o dostępności cyfrowej stron internetowych i aplikacji mobilnych podmiotów publicznych z dnia 4 kwietnia 2019 r. z późn. zmianami (Dz. U. 2019, poz. 848)”.

## Źródła i opracowania

Do każdego zalecenia podajemy zestawienie opracowań przydatnych w realizacji zalecenia, w tym wykorzystanych źródeł.

Wszystkie opracowania prezentujemy w formie numerowanej listy jednostopniowej. Kolejność na liście ustalamy raczej na podstawie wagi publikacji niż porządku alfabetycznego.

Jeśli publikacja została przetłumaczona na język polski, na liście umieszczamy dane tłumaczenia.

Na opis każdego opracowania składa się:

- **nazwa autora**: osoba lub grupa osób, jeśli zostały podane jako autorzy; podajemy skrót imienia i nazwisko;
- **tytuł publikacji**: zapisujemy kursywą; jeśli tytuł zawiera w sobie słowa obce, które normalnie zapisalibyśmy kursywą, zapisujemy je bez kursywy („odwracamy” rodzaj wyróżnienia); w tytułach publikacji w języku angielskim, wszystkie wyrazy poza spójnikami i przyimkami zapisujemy wielką literą;
- **miejsce publikacji**: nazwa strony internetowej albo nazwa czasopisma (zarówno wydawnictw codziennych, jak i periodyków), albo nazwę organizacji, instytucji, partii, stowarzyszenia, itp.; gdy publikacja jest pracą zbiorową, sygnowaną nazwą organizacji i gdy wydawca nie podaje autora, a jedynie nazwy osób, które współtworzyły opracowanie podajemy w tym miejscu nazwę tej organizacji, a pole „autor” pozostawimy puste;
- **data publikacji lub ostatniej aktualizacji**: podajemy przynajmniej rok, jeśli ustalenie daty jest możliwe; całą datę podajemy w formacie DD.MM.RRRR, a jeśli znany jest miesiąc i rok, miesiąc podajemy słownie, np. luty 2025
- **ścieżka dostępu**: podajemy adres URL miejsca, w którym znajduje się publikacja; w przypadku wydawnictw naukowych, które generują numer DOI dla poszczególnych publikacji, zamiast łącza wklejamy numer DOI.
- **data dostępu**: podajemy datę, kiedy korzystaliśmy z dostępu do treści, poprzedzoną słowem „dostęp:”.

W przypadku publikacji internetowych tytuł publikacji zamieniamy na łącze, a ścieżkę dostępu podajemy zwykłym tekstem.

## Historia wersji

Historię wersji rozpoczynamy od wstępnie opracowanej wersji przedstawionej do oceny zespołowi Sieci. Tę wersję oznaczamy numerem 0.9. Kolejną jest wersja zgłoszona przez zespół do prezentacji na spotkaniu Sieci. Oznaczamy ją jako RC (kandydat do wydania). Wersję zaakceptowaną przez Sieć oznaczamy numerem 1.0.

Historię wersji umieszczamy w tabeli danych z 4 kolumnami: Nr wersji, Autor, Data Opis zmian. Tabelę poprzedzamy nagłówkiem 2 w brzmieniu „Historia wersji”.