---
id: jak-zrealizowac-cel-sdc
title: Jak zrealizować cel Sieci
sidebar_label: Jak zrealizować cel SDC
sidebar_position: 1
opracowanie: Stefan Wajda

data_zgloszenia: 17 czerwca 2025 r.
ostatnia_aktualizacja: 24 września 2025 r.
---

Postanowiłem napisać ten krótki „poradnik” po dzisiejszym, IV spotkaniu Sieci, aby rozwiać nieco wrażenie (eufemistycznie mówiąc), jakie mogło wywołać moje przedstawienie wyobrażenia efektywnej organizacji pracy Sieci. Spróbuję powiedzieć to samo, ale nieco inaczej.

## Nasze zadania

Mamy konkretne zadania:

- zdefiniować pakiet zaleceń i rekomendacji, które określą sposób wdrażania dostępności cyfrowej w podmiotach publicznych
- wypracować propozycje rozwiązań systemowych w obszarze dostępności cyfrowej na podstawie dobrych praktyk wdrażanych \[…\] w szczególności przez podmioty publiczne
- uczestniczyć w upowszechnianiu zaleceń i rekomendacji \[…\] w tym \[…\] w stworzeniu i promocji bazy dobrych praktyk.

To sformułowania zaczerpnięte wprost z Regulaminu Sieci (niemal dosłownie).

## Gdzie jesteśmy?

Zdecydowaliśmy się wykorzystać jako ramy dla naszej pracy Model Dojrzałości Cyfrowej, który określa 7 wymiarów dostępności cyfrowej. Zorganizowaliśmy się w zespoły, aby w każdym z nich skupić się na jednym wymiarze. Spróbowaliśmy rozpoznać i zarysować obszary spraw czy też kwestie, jakie obejmuje każdy z wymiarów. I choć nie wszystko jeszcze jest być może jasne, jesteśmy gotowi skupić się na naszych zadaniach. Od zaraz.

## Aby ruszyć z kopyta

… i posuwać się naprzód, **potrzebujemy** konkretnych projektów zaleceń i rekomendacji oraz konkretnych projektów rozwiązań systemowych wypracowanych na podstawie dobrych praktyk. Wszystko, co zostanie zgłoszone do umieszczenia w „dokumencie końcowym” (abstrahując na razie od jego formy), musi być poddane ocenie i akceptacji całej Sieci.

Jak sprawnie przeprowadzić poddawanie ocenie i akceptacji całej Sieci każdego zalecenia, każdej rekomendacji i każdego rozwiązania?

Odpowiedź jest prosta: **na kolejnych spotkaniach Sieci poddawać ocenie i akceptacji kolejne zalecenia, rekomendacje i praktyczne rozwiązania systemowe (dobre praktyki)**. Im później zaczniemy, tym mniej uda się zrobić. Dlatego zacznijmy od zaraz, od najbliższego spotkania Sieci.

Jak uzyskać na każdym kolejnym spotkaniu Sieci propozycje do oceny i akceptacji?

## Plan minimum

Przyjmijmy plan minimum, który nam zapewni wykonanie zadania: Każdy zespół przedstawi na każdym spotkaniu Sieci co najmniej jeden projekt. Najlepiej gotowy lub prawie gotowy do oceny i akceptacji: projekt zalecenia i powiązany z nim projekt rozwiązania systemowego (dobrej praktyki) albo tylko projekt kolejnego rozwiązania systemowego (dobrej praktyki) do już zdefiniowanego i być zaakceptowanego zalecenia.

Czy to jest realne? Myślę, że tak. Czy to jest duże obciążenie dla zespołu? Na pewno jest to wyzwanie, wymaga zaangażowania i czasu. Każdy z nas może się zaangażować na kilka sposobów: wziąć udział w spotkaniu zespołu, na którym projekt jest rozpatrywany, przygotować swoją opinię/ocenę projektu i przedstawić ją zespołowi, nanieść swoje komentarze i uwagi w dokumencie projektu, odnieść się do komentarzy innych osób w zespole. Wszystko, co tylko z tego da się zrobić w czasie między spotkaniami zespołu, **spowoduje, że** trzeba będzie mniej spotkań i że będą, a na pewno, że mogą one być bardzo efektywne.

## Aby tak się działo…

- **Zgłoś projekt**. Masz propozycję, pomysł zalecenia, rozwiązania, dobrej praktyki? Nie zwlekaj, nie odkładaj na potem. Zgłoś projekt. Wpisz na listę proponowanych. Ale nie tylko! Utwórz roboczy „projekt dokumentu końcowego”, w którym przedstaw krótko swoją propozycję. Jeśli jest to zalecenie, sformułuj je i napisz uzasadnienie. Jeśli jest to projekt rozwiązania, opisz jego istotę i jeśli jest to rozwiązanie na podstawie dobrej praktyki, załącz wszelkie pomocne materiały, jakimi dysponujesz.
- **Wnieś wkład w zgłoszony projekt**. Jeśli ktoś zgłosił jakiś projekt, **zapoznaj się z nim** i na ile możesz **wnieś swój wkład** w projekt i **włącz się** w przygotowanie decyzji Zespołu i Sieci: skomentuj, napisz recenzję, pomóż w redagowaniu dokumentu końcowego, itp.
- **Jako lider zespołu** poddaj projekt pod ocenę na spotkaniu zespołu. Umieść w agendzie spotkania, poprowadź dyskusję, zdecydujcie z zespołem, czy jest gotowy do poddania ocenie na spotkaniu Sieci. **Co to znaczy gotowy**? To znaczy, że
  - mamy gotowy opis z załącznikami (jeśli są potrzebne) i uważamy, że Sieć może ten projekt zaakceptować
  - mamy referenta, który zaprezentuje projekt na spotkaniu Sieci
  - mamy adwokata, który w razie potrzeby na spotkaniu sieci będzie bronić projektu.
- **Poddajcie projekt ocenie Sieci**. Najlepiej byłoby, aby każdy projekt gotowy do oceny i akceptacji przez Sieć został opublikowany we wspólnym kanale Sieci najpóźniej na tydzień przed spotkaniem Sieci, aby każdy mógł się z nim zapoznać wcześniej, jeśli zechce, i przygotować do dyskusji. Byłby to także czas, aby np. Prezydium Sieci poprosiło kogoś o przygotowanie recenzji projektu. Chodzi o to, aby Sieć na spotkaniu miała na czym oprzeć swoją decyzję: zaakceptować projekt albo odesłać do dalszej pracy („drugiego czytania” 😊).  
    To „najlepiej” nie jest realne w przypadku pierwszego czy pierwszych dwóch projektów, które „wyjdą” z Zespołu. Ale od sierpniowego spotkania Sieci powinno być regułą.

Rzeczy wielkie tworzy się z małych i małymi krokami. Mamy do wykonania rzecz wielką. Zróbmy ją pomału, a dobrze, możliwie najmniejszym kosztem czasu każdego z nas, ale też z niezbędnym wkładem każdego z nas.

## Uwagi końcowe

I jeszcze trzy drobne uwagi

- **Unikajmy oceniania wagi projektów**. Zwłaszcza na początku. Każda propozycja, każdy projekt, jeśli tylko mieści się w zakresie zadań Sieci, jest ważny, potrzebny. Zarówno „mały”, jak i duży, propozycja rozwiązania prostego problemu, jak i organizacji złożonego procesu. Z czasem będziemy rozważać, jakie propozycje i rozwiązania są potrzebne, żeby „pakiet” dla każdego wymiaru był kompletny.
- **Wypracujmy wspólnie wzorzec opisu**. Nie mamy na razie i nie proponujemy jednolitego wzoru prezentacji projektu. Mamy jedynie wstępną propozycję opisu dobrej praktyki. Myślę, że po czerwcowym spotkaniu i zaprezentowaniu pierwszych propozycji będziemy w stanie ustalić podstawowy wspólny szablon/wzorzec.
- **Skupmy się na początek projektach zaleceń i rozwiązań**. Rekomendacje będziemy formułować później, gdy będziemy dysponować wieloma propozycjami rozwiązań.

Jesteśmy skazani na sukces 😊