---
id: dostępny-proces-wprowadzenia-do-pracy
title: Dostępny cyfrowo proces wprowadzenia do pracy  
sidebar_label: Proces wprowadzenia do pracy
sidebar_position: 0
description: Proces wdrażania nowych pracowników powinien uwzględniać zasady dostępności cyfrowej.
keywords: [
pracownicy,
wprowadzanie do pracy
]
tags: [
pracownicy,
wprowadzanie do pracy
]
opracowanie: Anna Grzechnik-Wołosiuk
data_zgloszenia: 18 sierpnia 2025 r.
ostatnia_aktualizacja: 18 sierpnia 2025 r.
wersja_robocza: true
---

## Zalecenie

Proces przygotowania instytucji do wdrażania nowych pracowników powinien na stałe uwzględniać zasady dostępności cyfrowej.

## Rekomendacje

Instytucje publiczne mają obowiązek wspierać pracowników w procesie adaptacji do nowych obowiązków, zapewniając dostępność cyfrową zasobów. Rekomendacje

1. Przeprowadź przegląd (audyt) dostępności materiałów wprowadzających do pracy (np. umowa, skierowanie na badania wstępne, BHP, oświadczenia). Przekaż je w formie cyfrowej do zapoznania się przez podpisaniem. Upewnij się, że są dostępne cyfrowo (np. mają tekst alternatywny dla grafik, odpowiedni kontrast, możliwość odczytu przez czytniki ekranowe, materiały wideo – zawierają napisy i audiodeskrypcję).
2. Sprawdź czy regulaminy, instrukcje, formularze pracownicze, wnioski pracownicze (np. wnioski urlopowe, delegacje, o dofinansowanie) są dostępne dla osób korzystających z technologii wspomagających. Jeżeli nie są dostępne – dostosuj je do zasad dostępności cyfrowej.
3. Zapewnij dostępny cyfrowo obieg dokumentów w tym zatrudnieniowych.
4. Zapewnij dostępny wewnętrzny portal pracowniczy (intranet) i stronę internetową. Zadbaj, aby intranet i strona internetowa były dostępne dla wszystkich, niezależnie od zróżnicowanych potrzeb.. Przeszkol osoby odpowiedzialne za wprowadzenie do pracy z zakresu dostępności cyfrowej. Uwzględnij temat dostępności cyfrowej w szkoleniach wewnętrznych.
5. Przygotuj lub uzupełnij pakiet powitalny dla nowych pracowników o elementy, które dotyczą pracowników z niepełnosprawnościami (np. wskaż możliwości, z jakich mogą skorzystać w zakresie dostosowania stanowiska pracy, np. czytnika).
6. Nowemu pracownikowi przekaż kontakt do osoby wspierającej w zakresie dostępności (np. koordynatora ds. dostępności).
7. Zapewnij możliwość kontaktu z osobą wspierającą proces wdrażania do pracy, przeszkoloną z zakresu dostępności, w tym dostępności cyfrowej (opiekunowi nowej osoby).
8. Zapewnij możliwość zgłoszenia szczególnych potrzeb na etapie wprowadzenia do pracy, np. w zakresie narzędzi niezbędnych do pracy (np. technologie asystujące takie jak czytnik ekranu NVDA, PJM).
9. Zapewnij szkolenia wstępne, spotkania, komunikację z uwzględnieniem potrzeb osób z niepełnosprawnościami (np. dostępne cyfrowo materiały przed spotkaniem).
10. W przypadku szkoleń lub spotkań online zapewnij dostępną cyfrowo platformę/komunikator. Uwzględnij potrzeby zgłoszone przez nowego pracownika.
11. Zapewnij ankietę satysfakcji dostępną cyfrowo. Zamieść w niej pytania dotyczące dostępności cyfrowej procesów w instytucji. . Uwzględnij opinie przy aktualizacji procesu.
12. Zbieraj regularnie informacje zwrotne od nowych pracowników. Wprowadzaj usprawnienia na podstawie zgłoszonych potrzeb i barier. Przekazuj je regularnie członkom zespołu.

## Podstawa prawna

- Ustawa z dnia 4 kwietnia 2019 r. o dostępności cyfrowej stron internetowych i aplikacji mobilnych podmiotów publicznych (Dz.U. 2023 poz. 1440).
- Ustawa z dnia 19 lipca 2019 r. o zapewnianiu dostępności osobom ze szczególnymi potrzebami (Dz. U. z 2024 r. poz. 1411).
- Konwencja ONZ o prawach osób niepełnosprawnych (Dz.U. 2012 poz. 1169), art. 9.

## Uzasadnienie

Instytucje publiczne, mają obowiązek tworzenia środowiska pracy, które jest dostępne i nie wykluczające nikogo — bez względu na poziom sprawności, sposób komunikacji czy preferencje technologiczne. Wprowadzenie do pracy (tzw. onboarding), jako pierwszy etap poznawania organizacji, odgrywa kluczową rolę w budowaniu poczucia przynależności, zrozumienia kultury organizacyjnej i efektywnego wdrożenia do pracy. Dostępny cyfrowo proces wprowadzenia do pracy:

- eliminuje bariery, które mogą utrudniać zrozumienie procedur, zasad i kultury organizacyjnej
- przyspiesza integrację nowych pracowników z zespołem i organizacją
- zapewnia równość szans w dostępie do informacji
- zmniejsza bariery komunikacyjne.

Dostępne cyfrowo materiały i narzędzia pozwalają szybciej zrozumieć strukturę organizacji, obowiązki i procedury. Dzięki temu wzmacnia się także wizerunek organizacji — jako instytucji nowoczesnej, odpowiedzialnej społecznie i otwartej na różnorodność.