---
slug: szoste-spotkanie-sieci
title: Szóste spotkanie Sieci dostępności cyfrowej
authors: mwenek
tags: [SDC, dostępność cyfrowa, Fundusze Europejskie]
---

VI spotkanie Sieci dostępności cyfrowej odbyło się zdalnie 22 lipca 2025 r.&hellip;

<!-- truncate -->


I Zastępca Przewodniczącego, Małgorzata Wenek, podsumowała krótko poprzednie spotkanie i przedstawiła agendę VI spotkania. Poinformowała też, o zmianach w składzie Sieci. W pracach Sieci nie będą już uczestniczyć Pan Piotr Źrołka, Pan Bartłomiej Stępień i Pan Mateusz Ślebioda. Do Sieci dołączyły 3 nowe osoby: Pani Paulina Wysakowska, Pan Cezary Tomczyk i Pan Maciej Kaczmarek, którzy krótko się przedstawili.

Następnie I Zastępca Przewodniczącego przedstawiła prezentację: <q>Opór i wsparcie. Inicjowanie i wdrażanie innowacji w zakresie dostępności cyfrowej</q>. Omówiła w niej pracę doktorską Pana Erica Martina Vellemana: <q>Wdrażanie dostępności stron internetowych przez holenderskie gminy, czynniki oporu i wsparcia</q>. W 2018 roku w Holandii Eric Velleman obronił pracę doktorską napisaną pod okiem dwóch profesorów, Wolfganga Ebbersa i Jana van Dijka, autorów opracowanego w 2007 roku modelu inicjowania i wdrażania innowacji. Autor rozprawy badał, dlaczego wiele holenderskich gmin nie wdraża skutecznie standardów dostępności stron internetowych, mimo obowiązujących przepisów. Praca pokazuje wielość czynników, które wpływają na proces wdrażania dostępności cyfrowej i rekomendacje do procesów wdrożeniowych, które mogą być istotne z punktu widzenia pracy uczestników i uczestniczek Sieci.

Następnie II Zastępca Przewodniczącego, Stefan Wajda, przedstawił prezentację: <q>Organizacja pracy Sieci. Ja, zespół i Sieć. Rola uczestnika Sieci, zespołów i całej Sieci w realizacji celu Sieci</q>. Opowiedział o organizacji pracy Sieci, o ważnej roli aktywności jej uczestników i uczestniczek, która ma duży wpływ na agendę spotkań.

Po przerwie II Zastępca Przewodniczącego omówił szczegółowo temat: <q>Ja w Sieci. Wkład uczestnika. Forma - wzorce opracowania, organizacja pracy nad wkładem</q>. Przedstawił go pod kątem ustandaryzowania zakresu potrzebnych informacji w przygotowywanych materiałach przez Sieć. Podsumował proces pracy uczestników nad wkładem, aby każdy uczestnik znalazł swoje miejsce w pracach Sieci i wnosił swój wkład w realizację celu Sieci. Podkreślił, że podstawą proponowanych przez uczestników Sieci rozwiązań powinny być znane im dobre praktyki, w szczególności z ich organizacji. Następnie przedstawił możliwe formy opracowań.

Następne spotkanie Sieci zaplanowano na 19 sierpnia 2025 r.
